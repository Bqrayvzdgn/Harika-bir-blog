Ohohoo, uzun bir aradan sonra yeni bir blog yazısı. Topluluk adını verdiğim bir girişimim var. İnsanlar biraraya toplansın, güzel güzel bildiklerini, tecrübelerini paylaşsın. Birey olarak değil, grup olarak yükselelim, birşeyleri başaralım istiyoruz. Mentörlük programı üzerine uzun süredir kafa yoruyorduk. Bir şekilde Topluluk üyeleri arasında etkileşimi arttırıp bilhassa yazılım konusunda tecrübe aktarımını tetiklemek nasıl mümkün olur, öğrenmeye çalışıyorum. Yan not; iş ortamımda bir mentörle eşleşip birkaç kez bu konsepti profesyonel kurulumda denedim, fayda sağlamadı. Devamlılık bu tür eforlarda oldukça zor. Neyse, uzun uzun düşündükten sonra üyelerle basit bir yazılım projesi geliştirmeye ve bu şekilde tecrübe aktarımını test etmeye karar verdim. Yaklaşık 10–15 fikir üretip, bunları topluluktaki diğer üyelerle saatlerce tartıştıktan sonra o ilk listeden hiçbir fikri implement etmemeye karar verdim. Ürünlerin hiçbiri gerçek bir probleme çözüm olmayacak gibi hissettim, ve ürüne bir gelir modeli entegre edip uzun soluklu bir projeye dönüştürmek mümkün görünmedi. Ardından ürünün basit birşey olmamasına, aksine 6 ay, belki bir seneye yayılacak büyük bir proje olmasına karar verdim. Böylesi hem kendim için, hem projede yer alanlar için inanılmaz bir öğrenme deneyimi olacaktı. Zengin olsan da çay içiyorsun ara ara. Ne demiştik, proje, proje. Topluluk’u kurarken aklımda edindiğim tecrübeyle diğer insanların topluluklar kurmasını sağlamak ve hızlı bir şekilde aynı kafadan insanlarla etkileşime geçebilmelerini sağlamak da vardı. 5–6 aydır mümkün olduğunca bu işin dinamiklerini öğrenmeye gayret ettim ve bireylerin kolaylıkla topluluk kurup, etkili bir şekilde nasıl insanlara ulaşabilecekleri konusunda fikir edindim. Nihayetinde geçici bir isimle (community.app) bu projeyi hayata geçirmek için ilk adımları atmaya karar verdim.
